<!DOCTYPE html>
<html lang="en">
    <head></head>
    <body style="direction: rtl;">
        <ul>
            <li>سوالات متداول کاربران در مورد بهترین گوشی‌های بازار</li>
        </ul>
        <p>در راهنمای خرید گوشی موبایل دیجیاتو از معرفی گوشی‌های غیر هوشمند اجتناب کردیم و تنها به مدل‌‌هایی با دو سیستم عامل iOS و اندروید می‌پردازیم. طی چند ماه اخیر در راهنمای خرید دیجیاتو به‌اجبار با آیفون‌ها خداحافظی کرده‌ایم، زیرا قیمت آیفون‌ها طی مدت اخیر افزایش قابل توجهی داشته و رجیستری آیفون‌های سری ١۴ و بعد از آن نیز در حال حاضر منتفی شده است. اگر قصد خرید آیفون دارید، فعلاً می‌توانید بسته به نیاز خود یکی از مدل‌های آیفون ۱۳ در بازار را خریداری کنید که البته به‌دلیل شائبه‌هایی مبنی بر ریپک بودن این آیفون‌ها، توصیه می‌کنیم که در خرید آن‌ها محتاط باشید. آیفون SE 4 نیز در آینده‌ای نزدیک از راه می‌رسد و احتمال رجیستری آن کم نیست.

            توجه داشته باشید که قیمت‌ها در این راهنمای خرید بر اساس میانگین بازار و به طور حدودی اعلام شده‌اند و ممکن است در طول یک ماه نوسان‌هایی داشته باشند. در این مطلب همچنین به طور دقیق شما را راهنمایی می‌کنیم که از بین مدل‌های مختلف یک گوشی، کدام ظرفیت رم و حافظه داخلی آن به صرفه‌تر است. همچنین از پیشنهاد دادن گوشی‌هایی که مشخصات جذاب اما قیمت نامعقولی دارند خودداری کرده‌ایم. زیرا ارزش خرید اولویت اصلی را در این راهنمای خرید دارد.
            
            اصلی‌ترین معیاری که در راهنمای خرید گوشی موبایل برای انتخاب گوشی‌ها در نظر گرفتیم نسبت «قیمت به کارایی» است. همچنین فقط مدل‌های رجیستر شده و با گارانتی اصلی معرفی شده‌اند. در مورد مشخصات سخت‌افزاری، تنها گوشی‌های با حداقل رم ۲ گیگابایت را انتخاب کرده‌ایم و مدل‌های لوکس، با تولید محدود یا مدل‌هایی که در بازار به سختی یافت می‌شوند در این لیست جایی ندارند.
            
            همانند ماه‌های گذشته در راهنمای خرید گوشی موبایل، گوشی ارزشمند و کارآمدی در بازه قیمتی زیر سه میلیون تومان وجود ندارد. بنابراین حداقل قیمت گوشی‌هایی که در ادامه می‌بینید حدود ۳ میلیون تومان است. اگر دنبال گوشی‌هایی با قیمت کمتر هستید، پیشنهاد می‌شود که سراغ گوشی‌های دست دوم بروید.
            
            همچنین وضعیت بازار موبایل طی ماه اخیر رو به رکود رفته و حالا قیمت موبایل از همیشه بالاتر رفته است. دلیل افزایش قیمت و عدم حضور مدل‌های جدید در بازار، محدودیت واردات موبایل و اتفاقات اخیری است که این اکوسیستم را به‌شدت تحت تأثیر قرار داده تا خرید گوشی هوشمند به یکی دیگر از چالش‌های اقتصادی این روزها بدل شود. کمبود موجودی گوشی هوشمند در بازار، ارزش خرید برخی مدل‌ها را پایین آورده و حالا حتی برای خرید یک میان‌رده، نسبت‌به ماه گذشته باید چند میلیون تومان بیشتر هزینه کنید.</p>
    </body>
</html>